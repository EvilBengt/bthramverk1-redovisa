---
---
Redovisning kmom06
=========================


Hur är din syn på modulen anax/htmlform och det koncept som modulen försöker lösa?
----------------------------------------------------------------------------------

Det känns som ett smidigt verktyg när man lär sig använda det. Visserligen följer dess
uppbyggnad kanske inte konstens alla regler vad gälller SOLID och sådant. Det betyder
dock inte att det automatiskt är dåligt. Jag är dock lite kluven på om jag personligen
tycker om att använda det.

Det är utan tvekan effektivare att använda för enklare formulär utan avancerad styling
och sådant. Däremot är ju HTML-koden inbakad i PHP-klasserna och behandlas som data i
kontrollern, vilket känns lite så där. Det blir nog lite stelare på något sätt. För att
ändra layout på formulären måste man in i src/-mappen och rota när man vanligtvis hade
förväntat sig att sådant låg som HTML/PHP i view/.


Kan du hitta liknande lösningar när du tittar på andra ramverk?
---------------------------------------------------------------

Laravel har funktionalitet för att generera och hantera formulär, dock ligger den som en
statisk klass och används från vyerna. Det verkar inte användas alls på samma sätt som
`anax/htmlform`. Enda funktionen verkar vara att generera HTML-kod.


Berätta om din syn på Active record och liknande upplägg, ser du fördelar och nackdelar?
----------------------------------------------------------------------------------------

Det faktum att det nästan helt abstraherar bort databasen gillar jag. Sedan finns det en
hel del nackdelar vad gäller SOLID och sådant. En sådan klass får på sätt och vis ett
väldigt stort ansvarsområde. Det kan så klart vara ett problem i andra fall men med
Active Record känns det ändå rätt rimligt. Trots att ansvarsområdet är väldigt stort, är
det tydligt avgränsat; klassen representerar ett objekt i databasen, punkt.

Det finns vissa delar av implementationen som jag inte riktigt gillar dock. Det faktum att
det "magiskt" finns properties som direkt motsvarar kolumnnamnen från databasen känns både
som lite väl hård koppling och även som lite för mycket magi. Jag hade hellre gjort någon
lösning där subklassen antingen lagrar kolumnerna i ett associativt array, alternativt att
det finns klasser för olika kolumn-typer som subklassen instansierar och lagrar i något
array. Det känns lite mer "korrekt" på något sätt då det inte skulle behövas några trick
som `->getProperties()` och liknande.


När du undersökte andra ramverk, fann du motsvarigheter till Active Record och hur såg de ut?
---------------------------------------------------------------------------------------------

Laravel implementerar Active Record och annat runt om kring och kallar det Eloquent ORM.
Klassen som representerar ett Active Record kallas Model och dess funktion verkar likna Anax.
Implementationen känns rätt vettig, dock ser jag vissa saker som jag ofta ogillar. Det antas
bland annat att tabellen har ett auto_increment id och created_at / updated_at kolumner. Om
det inte är fallet med ens databas måste man overrida lite properties från subklassen. Jag
hade hellre sett något opt-in-system istället där man till exempel väljer ett eller ett annat
trait att använda eller liknande. Ett sådant opt-out-system som Laravel använder är bra om ens
databas är byggd på precis det sättet som ramverket vill, men ser den lite annorlunda ut måste
man overrida och greja precis överallt.


Vad tror du om begreppet scaffolding, ser du för- och nackdelar med konceptet?
------------------------------------------------------------------------------

Det känns som ett hyffsat praktiskt sätt att minska boilerplate-kodande. När man väl vänjer
sig vid vilka templates man har och hur de ser ut så kan det nog bli rätt effektivt. Jag ser
nog dock inte det som något jag kommer börja använda direkt, men så småningom kanske jag märker
att det behövs.

En nackdel kan kanske vara att man väljer att generera en massa kod efter de templates som man
har och får en massa repetitiv kod. Hade man byggt implementationen från grunden hade man kanske
kunna förenkla och generalisera vissa delar. Jag kan inte säga säkert om detta är ett verkligt
problem eller ej men det skulle nog kunna vara så.


Hittade du motsvarighet till scaffolding i andra ramverk du tittade på?
-----------------------------------------------------------------------

Laravel har inbyggd scaffolding för frontend-ramverk så som Bootstrap, React och Vue. Jag hittar
däremot ingenting som tyder på att det finns något scaffolding-system för backend så som CRUD
och sådant.


Hur kan man jobba med enhetstestning när man scaffoldat fram en CRUD likt Book, vill du utveckla några tankar kring det?
-------------------------------------------------------------------------------------------------------------------------

Generellt vad gäller enhetstestning av scaffoldad skulle jag nog kunna tänka mig att man i alla
fall borde kunna scaffolda skalet för testklasserna. I ett sådant fall som CRUD skulle man kanske
till och med scaffolda fram större delar av testmiljön så som en test-databas med tabeller,
dummy-data och allt. Sedan om det faktiskt är praktiskt och värt det är ju en annan fråga. Risken
med att generera för mycket kod är nog att om man kommer på senare att man missade något i
scaffoldingen har man kanske ingen bra översikt över allt som kommer behöva ändras då man inte själv
har skrivit all kod. Samma här, om det faktiskt är ett verkligt problem vet jag inte, men det skadar
knappast att spekulera och vara lite kritisk.


Vilken är din TIL för detta kmom?
---------------------------------

Scaffolding för CRUD ihop med Active Record var nog en lite eye-opener. CRUD har alltid varit en
sådan del som tar förhållandevis mycket tid för lite resultat. Oftast blir det bara copy-paste
och lite ändringar. Att kunna scaffolda fram klasser som dessutom i sig är mycket renare och mindre
än vanligt känns rätt kraftfullt.
