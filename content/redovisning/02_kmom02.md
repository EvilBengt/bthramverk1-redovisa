---
---
Redovisning kmom02
=========================


Vilka tidigare erfarenheter har du av MVC? Använde du någon speciell källa för att läsa på om MVC? Kan du med egna ord förklara någon fördel med kontroller/modell-begreppet, så som du ser på det?
---------------------------------------------------------------------------------------------------------------------------------------------------------------------------------------------------

Jag har hört talas om det och satt mig in i det lite innan, men jag har aldrig följt eller använt det medvetet.
Det närmaste jag har kommit är MVVM som jag testat en del för WPF-applikationer. Till sådant tycker jag MVVM
känns mer komplett då man definitivt separerar logik/modell från presentation. MVC tycker jag däremot passar perfekt
till det vi gör nu. Jag läste inte på något särskilt om det nu då jag gjort det flera gånger innan och känner att
jag greppar det rätt bra.

Jag tycker det finns många fördelar med MVC gentemot "inte MVC". Presentationsseparation är definitivt en stor del.
Att vy- och modell-lager - och till och med kontrollers i viss utsträckning - kan utvecklas separat, gör inte bara
koden lösare kopplad utan möjliggör parallell utveckling, eller vad man ska kalla det. Något som jag tydligt märkt
av i de här kursmomenten är vikten av återanvändbar, modulariserad kod. Jag insåg - som tur var - direkt i kmom1 att
det inte hade varit rimligt att duplicera all valideringskod i kontroller-klasserna. Därför bröt jag ut det till
en modell-klass redan då.


Kom du fram till vad begreppet SOLID innebar och vilka källor använde du? Kan du förklara SOLID på ett par rader med dina egna ord?
-----------------------------------------------------------------------------------------------------------------------------------

För kanske ett par år sedan hittade jag en väldigt bra kanal på YouTube med en svensk nisse som pratar om alla möjliga
principer och abstrakta begrepp (Christopher Okhravi). Han laddar inte upp särskilt ofta men materialet är väldigt lärorikt. Jag kollade på
hans videor där han går igenom SOLID (spellista med S,L,I och D, O har hamnat utanför). Jag har nog gått igenom majoriteten
av hans videor så även dessa har jag sett innan, så jag känner att jag i alla fall förstår vad de olika principerna
innebär. Sedan att praktisera dem, har jag märkt vid några få försök, kan vara svårt.

SOLID är ett samlingsnamn för "Single responsibility principle", "Open-closed principle", "Liskov substitution principle"
och "Dependency inversion principle".

S innebär att en enhet - i vårat fall en klass - bara ska stå för *en* del av systemets
funktionalitet. Ett annat sätt att tänka på det kan vara att en klass bara ska ha *en* anledning till att ändras. Varje
klass ska bara ha *en* anledning att finnas.

O innebär att man - istället för att skriva om existerande klasser - *ska* och *ska kunna* skriva en ny klass med de
ny funktioner och ändringar man vill ha. Denna klass ska sedan utan orimligt krångel kunna ersätta sin företrädare. Hade
varje klass inte hållit sig till *ett* ansvarsområde hade detta varit mycket svårare.

L innebär att subklasser ska fungera överallt, utan problem, där dess basklasser kanske tidigare använts. Om jag skapar
en subklass `Häst` som ärver av `Djur`, måste hästen - på ett förväntat vis - implementera `Djur`-klassens `.fly()`-metod.
Att `.fly()` inte borde ligga i `Häst`-klassen är en annan sak. Subklasser får alltså inte begränsa sitt interface och
sina signaturer från hur de är definierade i basklassen.

I är den principen som mer eller mindre säger att `.fly()`-metoden inte har på `Djur`-klassen att göra. Mer specifikt
handlar det om interfaces, så man kan byta ut `Djur` mot `IDjur` eller så. Man vill undvika att ha ett fåtal stora interfaces
där klasserna som implementerar dem kanske i vissa fall inte riktigt använder alla delar av kontraktet. Man vill istället
bryta upp interfaces i mindre delar, som mer specifikt beskriver kontraktet. Typ `ICanFly` osv.

D är mer eller mindre det vi gör när vi använder `$this->di`. Dependency injection är typ en delmängd av dependency inversion.
Det innebär att man istället för att låta klasserna själva skapa sina beroenden, tilldelar beroenden utifrån. Det gör att
man flyttar upp kontrollen och beslutet ifrån de lägre nivåerna. Inte nog med att detta kan göra koden mycket mer flexibel,
att enhets-testa kod utan dependency inversion/injection kan vara omöjligt.


Har du någon erfarenhet av designmönster och kan du nämna och kort förklara några designmönster du hört talas om?
-----------------------------------------------------------------------------------------------------------------

På samma YouTube-kanal som jag nämnde ovan har jag "pluggat" en hel del designmönster. Jag har inte lyckats implementera
så värst många av dem, om ens några så de är inte helt färska i minnet. För typ ett år sedan gav jag mig på att göra ett
eget projekt där jag gick stenhårt in för både SOLID och diverse designmönster. Jag märkte dock snart att lösningen på
världens problem inte var att kasta designmönster och -principer i en stor hög... Jag lärde mig definitivt vikten av en
DI-container. I det projektet försökte jag med constructor-injection hela vägen igenom, med factories och factory-factories
ad infinitum. Det var nog en bidragande faktor till varför jag inte kom så långt.

Förutom factory-pattern (en klass som tar hand om instansiering av andra klasser) kommer jag ihåg bland annat decorator-pattern.
Det var en riktig aha-upplevelse när jag fick det förklarat för mig. Då kände jag att det skulle kunna lösa mängder av problem,
men jag har inte gjort mycket sådant sedan dess så jag har aldrig testat det själv. Bridge-pattern kommer jag ihåg med, om än
bara namnet. Proxy-, adapter-, och facade-pattern är tre rätt lika designmönster som alla till olika grad handlar om att
bygga in eller anpassa någon annan klass eller annat system så det passar in med resten.


Vilket ramverk valde du att studera manualen för och fann du något intressant?
------------------------------------------------------------------------------

Jag valde Laravel då det kom på första plats i min mini-undersökning från kmom01. Jag såg att det verkar hantera
kontroller-klasser något annorlunda. Som jag förstod definierar man mountpoint i route-hanteraren istället för i konfigurationen.
Det verkar till och med som att även subroutes för kontrollers definieras i route-hanteraren istället för automagiskt i
kontrollern. Jag är inte riktigt med på hur det fungerade där dock. Middleware verkar även vara en grej, vilket jag känner
igen från routehanterare i Express.


Vilken är din TIL för detta kmom?
---------------------------------

Jag har faktiskt aldrig tänkt på hur requests från PHP skulle fungera då jag aldrig gjort något sådant innan. Det enda jag
är van vid är front-end JavaScript med Mithril och React där allt sker asynkront. Hade jag fått frågan hade jag gissat på att
Express också sköter sina requests asynkront, även om jag inte riktigt vet hur det skulle fungera om en response måste skickas
till klienten. Jag märkte dock nu att cURL-requests i PHP kördes synkront, vilket kändes ovant men väldigt smidigt. Det fick
mig att fundera på om det finns något stöd alls för asynkron programmering i PHP. Jag tror inte det gör det va?
